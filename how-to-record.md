
# Jak nahrávat?

1. Snažte se, aby byl strnad na nahrávce dostatečně výrazný.

**Tip**: ke zpívajícímu samci se můžete opatrně přiblížit i na několik metrů (i krok za krokem během nahrávání). 

2. Nahrávejte v kuse několik minut.

**Tip**: Pokud možno nahrávejte tak dlouho, než strnad zazpívá kompletní zpěv včetně koncové dialektové fráze. Lepší je ale počkat déle – při nahrávání po dobu alespoň 5 minut je velká šance, že podchytíte celý repertoár samce. Cenná je pro nás každá nahrávka, zejména ty delší využijeme pro výzkum i v případě, že strnad dialekt vůbec nezazpívá.

**Tip**: Zejména na hranicích dialektů se vyskytují smíšení zpěváci, kteří umí oba místní dialekty. Delší nahrávka zvyšuje šanci, že je odhalíme.

**Tip**: pokud víte jistě, že strnad zpěv dokončil a z nahrávky je zřejmý dialekt, dejte nám to vědět při odesílání nahrávky.


3. Všimněte si, jestli strnad zpíval sám nebo se na nahrávce ozývají dva či více jedinců.

**Tip**: V nahrávce můžete okomentovat ústně, který jedinec zrovna zpívá  - lidský hlas je hlubší než ptačí zpěv, takže i když jim budete skákat do zpěvu, nahrávku dokážeme zanalyzovat.

**Tip**: Pokud jsou v nahrávce hlasové komentáře, zmiňte to v poznámce před odesláním.


4. Pokud nenahráváte pomocí mobilní aplikace, poznamenejte si místo, datum a čas nahrávky.

**Tip**: Tyto informace můžete pro jistotu namluvit přímo na konec záznamu. Pak je jistota, že se neztratí.

**Tip**: Pokud můžete volit formát digitálního záznamu, preferujeme WAV před MP3. Stačí jeden kanál (mono), stereo nahrávky nepotřebujeme, ale samozřejmě si s nimi poradíme.

5. Nahrávky pořízené pomocí mobilní aplikace se odešlou do databáze projektu automaticky. Nahrávky z jiných přístrojů odešlete pomocí intuitivního webového rozhraní na www.strnadi.cz.

# Kde nahrávat?

- Nahrávky strnadů oceníme z celého území ČR, i z oblastí, kde byl dialekt nahrán v předchozích letech projektu (2011–⁠⁠⁠⁠⁠⁠2016).
  
- Kdekoli je v mapě díra, stojí za to ji zaplnit! Pokud budete první, kdo do projektu odešle nahrávku strnada z “prázdného” čtverce síťového mapování s určitelným dialektem, stanete se jeho dobyvatelem! _(Česko je rozděleno na 678 polí měřících 10 minut zeměpisné délky a 6 minut zeměpisné šířky, to je asi 12 x 11 km, každé z nich je dále rozdělen na čtvrtiny. Minulý projekt pokryl přes 90% velkých polí. Kolik zvládneme nyní?)_
  
- Obzvláště zajímavá jsou pro nás okolí míst, kde jsme v minulosti odhalili hranice dialektových oblastí nebo kde se vyskytovala neobvyklá místní nářečí. Tam stojí za to nahrávat hustěji.

- Nahrávejte prostě kdekoli, kde strnad zrovna zpívá. Pokud k tomu není dobrý důvod (třeba když každý ze sousedů dokončuje jiný dialekt), je ale dobré mezi nahrávkami alespoň pár set metrů popojít a vynechat místa, odkud už letošní nahrávka s určeným dialektem existuje.
