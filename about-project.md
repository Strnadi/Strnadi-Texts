# O projektu

## Proč nahráváme strnady?

Strnad obecný je pták s jednoduchým, ale velice zajímavým zpěvem. Zdá se, že každý jedinec v určité populaci zpívá svou unikátní písničku, ale koncová část zpěvu je mezi ptáky v určitém regionu sdílená – strnadi mají svá nářečí.

Projekt občanské vědy Nářečí českých strnadů v letech 2011-2016 ukázal, že Česko je země obzvláště bohatá na strnadí dialekty a podařilo se nám vymapovat skoro celé území státu. Tím jsme se stali jedním z nejlépe prozkoumaných území na světě, co se ptačích dialektů týče. Objevili jsme několik neobvyklých lokálních nářečí, která se liší od těch běžných, známých i z jiných míst Evropy.

![Stará mapa](/strnadi_mapa_old.png)

Znalost o rozšíření ptačích dialektů umožňuje zkoumat mnohé obecné otázky týkající se zvířecí kultury: třeba jak nářečí vznikají a co je udržuje nebo jak reagují ptáci na změny ve svém prostředí. Pro zodpovězení některých z nich je ale třeba získat velké množství dat z určitého území opakovaně, což bez zapojení veřejnosti v podstatě není možné.


Strnad obecný je pro výzkum ptačích nářečí ideálním druhem. Ačkoli na mnoha místech ubývá, pořád je ho v naší krajině dost a jeho zpěv je jednoduchý a snadno rozpoznatelný. Strnadi navíc zpívají dlouho – od předjaří až do poloviny léta.


## Co nás mimo jiné zajímá?

Jsou hranice strnadích dialektů stabilní v čase?
Pokud ne, stojí za jejich posuny nedávné změny ve využívání krajiny i jejím charakteru (například „kůrovcová kalamita", která rozvolnila v mnoha regionech lesní porosty)? 
Jsou unikátní lokální dialekty, které jsme před deseti lety na několika místech v Česku objevili, stabilní? Nebo mají tendenci k rozšiřování či spíše mizí?


## Jak se mohu do výzkumu zapojit?

I vy se můžete stát výzkumníky zaplňujícími doposud nezmapované oblasti! Zaregistrujte se do projektu, nainstalujte si mobilní aplikaci Nářečí českých strnadů a nahrajte zpěv strnada kdekoliv na území Česka – ať už ve vašem okolí nebo během výletů do přírody. Aplikace zaznamená všechny potřebné údaje a odešle je spolu s nahrávkou do naší databáze.

Pokud máte lepší přístroj pro pořizování digitálních nahrávek, můžete své nahrávky odeslat po přihlášení uživatele pomocí webového rozhraní na stránkách projektu. Budeme k nim potřebovat vědět, kdy a kde byly pořízeny. Přidat můžete i fotografie z terénu.


## Výsledky
Výsledky projektu probíhajících v letech 2011-2016 byly shrnuty mimo jiné v článcích časopisech Živa nebo Ptačí svět. Odborné publikace zahrnují články v časopisech Ibis (Diblíková a kol. 2019) a Avian Research (Diblíková a kol. 2023).

Další odkazy:
 - [https://www.ceskatelevize.cz/porady/15798010237-snist-hada/](https://www.ceskatelevize.cz/porady/15798010237-snist-hada)
 - [https://bioctvrtky.cz/2021/11/05/t-petruskova-jak-mi-zobak-narost/](https://bioctvrtky.cz/2021/11/05/t-petruskova-jak-mi-zobak-narost/)
