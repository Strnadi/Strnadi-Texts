# O strnadovi

## Jak vypadá strnad?

Strnad obecný je pták zhruba velikosti vrabce. Pokud na sebe neupozorní nezaměnitelným hlasem, poznáme samce snadno podle citrónově zbarvené hlavy a žlutavé spodiny těla. Samičky a mladí ptáci mívají žluté mnohem méně a její odstín bývá světlejší. Při odletu na ocase nápadně zasvítí bílé okraje. 

## Kde ho můžu potkat?
Strnada obecného nejčastěji spatříme – ale mnohem častěji jen uslyšíme – v zemědělské krajině s rozptýlenou zelení, jako jsou okraje polí, křovinaté remízky, nebo pásy křovin lemující silnice a železniční tratě. Hojný je i v břehových porostech podél vodních toků. Dále ho potkáme ve světlých lesích, na mýtinách a na okrajích lesa.

## Jak poznat jeho zpěv?
Zpěv tvoří poměrně jednoduchá a velmi snadno zapamatovatelná melodie, někdy žertovně přepisovaná jako cynické „Kéž by jsi, sedláčku, kéž by jsi chcíp‘“ nebo „Jak nám to sluníčko pěkně svítí”.

![Dokončený dialekt](/nahravka_dokonceny.png)
![Nedokončený dialekt](/nahravka_nedokonceny.png)

## Jak je to s jeho nářečími?
Svou písničku strnadi nepřednášejí všude stejně. Ve skutečnosti se zdá, že každý jedinec zpívá trochu jinou kombinaci počátečních slabik. Na jednom území ale obvykle všichni samci zakončují zpěv stejnou kombinací slabik (které ale často při zpěvu vynechávají). Při důkladném poslechu nebo po převedení do spektrogramu lze rozeznat několik dialektů, které se od sebe odlišují právě koncovou částí zpěvu.

Běžné dialekty strnada obecného, které se vyskytují na území Česka. Liší se kombinací koncových slabik o různé výšce a lze je od sebe snadno odlišit i po sluchu. 

![Základní dialekty](/dialekty_zakladni.png)

Kromě těchto hlavních dialektů, známých i z jiných míst Evropy,  jsme na několika místech v Čechách i na Moravě objevili dialekty lokální, které zpívali jen ptáci na určitém malém území. V okolí Terezína a Roudnice nad Labem byla taková nářečí hned dvě, další pak u Uherského Hradiště. V Bílých Karpatech jsme potkali i ptáky zpívající dialekt tříslabičný – v jižní Anglii nic vzácného, u nás velká rarita. 

**Možná se další, neobvykle zpívající strnadi, ukrývají i u vás?**
